NASLEDUJÚCI deň som cestoval vlakom pozdĺž vedľajšej železničnej trate do slovinskej stanice Zidani Most a neskôr som prestúpil na iný vlak smerujúci do Záhrebu. V tom čase sa na hraniciach nepohybovali ešte žiadne hliadky. V skutočnosti som ani len netušil, kde sa tieto hranice nachádzajú. Zdalo sa, že preukazovanie "slovinskej sily" platilo iba na hlavnej železničnej trati. Cestou som mal možnosť vidieť špicaté veže kostolov na vrchole zalesnených kopcov. Minuli sme malé farmy s priľahlými stodolami, ktoré mali podobu obrovských počítadiel na sušenie sena a dreva. Keď sme prechádzali cez jednotlivé stanice, výpravca, dokonale nastrojený, zakaždým vyšiel na nástupište, aby vypravil vlak. V Záhrebe na stanici som si odložil batožinu a kúpil si lístok na nočný vlak do Viedne. Vyšiel som na hlavné námestie, ktoré však v bežný pracovný večer vyzeralo o čosi inak. Námestie bolo rušnejšie, davy ľudí čakali na električky, vo všetkých obchodoch sa svietilo. Kaviarne na hornej strane námestia najbližšie pri katedrále sa teraz, keď práve nemrholilo, javili oveľa elegantnejšie. Strávil som niekoľko hodín potulovaním sa po námestí, ktoré budilo dojem malého mesta. Z času na čas dojem všednosti námestia, koniec-koncov aj samotného mesta, narušil príchod vojakov v uniformách. Statných, vážne sa tváriacich chlapíkov, ktorí sa prechádzali po námestí, hoci im vlastne nik iný nevenoval pozornosť. V jednej kaviarničke som pozoroval, ako sa pri susednom stole zišli priatelia, pozdravili sa, znovu sa posadili a hľadeli na menu, zatiaľ čo debatovali s čašníčkou. Mal som pocit, že títo ľudia nemali núdzu o peniaze a takýmito posedeniami si chvíle krátili veľmi často. Z okna kaviarne som sledoval, ako sa zhon na námestí utíšil a ponoril sa do ticha noci. Mnoho zúbožených ľudí sa nečinne potĺkalo chodbami železničnej stanice, jediným miestom v meste, kde ste sa mohli zohriať, ak ste nemali peniaze. Pozoroval som jedného z nich, asi štyridsaťročného muža, ktorý zablúdil k baru. Chorvátsky vojak sa k nemu pomaly priblížil, na pobavenie svojich kolegov ho chytil za ramená a veľmi hrubým spôsobom ho nasmeroval späť na chodbu. Na hranici medzi Chorvátskom a Rakúskom strážnik otvoril dvere na mojom kupé v spacom vozni, zasvietil mi baterkou do tváre a spýtal sa ma, či mám nejakú whisky alebo cigarety. Odpovedal som, že nie. Ďalší strážnik chcel vidieť môj pas. Opäť som zaspal a neskôr, keď som sa prebudil, vlak už vchádzal do Viedne. V priebehu pol hodiny som si zistil spoj do Bratislavy a pricestoval tam okolo poludnia. Práve bol Veľký piatok. Rezervoval som si hotel s výhľadom na Dunaj a zavolal mužovi menom Juraj Mihálik, ktorého mi odporučili ako odborníka na nedávne udalosti na Slovensku. Pri prechádzke Bratislavou som si uvedomil, že sa ako hlavné mesto nedá s Prahou ani porovnať, s čím sa nový štát mohol len ťažko vyrovnať. Cudzinci by ju okamžite začali porovnávať s Českom. Niektoré zo starších budov sa vypínali majestátne a dôstojne, no zdalo sa, že renovácia prebiehala azda na každej ulici, takže bolo ťažké pozorovať mesto bez toho, aby ste si nevšimli miešačky či nákladiaky. Vybral som sa do národnej galérie a pokúšal sa nemyslieť na tú pražskú, vypínajúcu sa na kopci v celej svojej vznešenosti. Táto skromná malá budova v provinčnom meste na Dunaji, ktoré sa náhle a nečakane stalo hlavným mestom nového štátu, sa jej totiž vonkoncom nemohla rovnať. V blízkosti hotela stála ďalšia galéria, zrejme zrekonštruovaná v 60. rokoch 19. storočia. Pôvodne tam bola budova z 18. storočia s výhľadom na rieku, ku ktorej bolo pristavené obrovské monštrum pripomínajúce letiskovú chodbu medzi terminálmi. Prepájala horné poschodie dvoch krídel. Stála vonku samobytne ako časť intervenčnej architektúry. V ten večer som si zobral taxík k bytu Juraja Mihálika, ktorý sa nachádzal neďaleko centra mesta na kopci vo veľkom dome s nedokončenou fasádou. Juraj bol priateľský, uvoľnený a otvorený čerstvý štyridsiatnik. Hlavná izba v byte bola jednou z tých miestností, ktorú máte možnosť vidieť iba v cudzích mestách: tajomný, lampou osvetlený priestor s bielymi stenami plnými obrazov, kde sa zvyčajne cítite dobre. V izbe pobehovala bosá Jurajova žena Táňa, oblečená v rifliach a voľnom tričku. Obaja vyzerali zdravo, nebolo na nich badať ani kilo navyše. Pokojne by mohli byť Američanmi žijúcimi na Manhattane. Napili sme sa a sadli sme si. Prechádzajúc sa hore-dole, Juraj začal rozprávať o slovenskej histórii a nedávnych politických prevratoch. Táňa ho občas prerušila, aby ho doplnila, alebo sa k niečomu vyjadrila. V prvom rade som chcel vedieť ich názory na to, čo sa stalo na Slovensku v priebehu vojny. Neviem, prečo som sa domnieval, že toto bolo tá správna téma na začiatok. Slovensko bolo viac-menej na Hitlerovej strane, povedal Juraj. Československo vzniklo po prvej svetovej vojne, no odvtedy, čo Česká republika zbohatla, Slovensko bolo vždy považované za jej mladšieho východného brata. Po celý čas medzi nimi vládlo napätie. Slovensko sa chopilo historickej šance počas druhej svetovej vojny, čím na seba vzalo rolu bábkového štátu pre Hitlera. Bolo voľným a zároveň fašistickým štátom s katolíckym kňazom na poste prezidenta. Už v prvých rokoch vojny násilne vysťahovali do Poľska šesťdesiattisíc Židov, s čím skončili až v neskorších rokoch. Po čase vyšlo najavo, že ich deportovali do vyhladzovacích táborov. Slovensko však zavádzalo rovnaké zákony proti Židom ako Nemecko. Na Slovensku sa nebojovalo až do skončenia hlavnej časti vojny, kedy krajinu oslobodili Američania s Rusmi. Fašistické obdobie v 50. rokoch 19. storočia zostalo na školách celkom bez povšimnutia. Učitelia namiesto toho sústredili svoju pozornosť na povstanie, ktoré prebiehalo po vojne, a na hrdinstvo komunistov. Navštevovanie kostola nebolo v tom čase nelegálne, povedal Juraj, ale ak ste išli na omšu, dostali ste sa do vážnych problémov. Mohli ste prísť o prácu a vašim deťom znemožniť štúdium na strednej škole. V tom čase navštevovali kostol starší ľudia, dôchodcovia a robotníci, ktorí mali zlú prácu, pretože už nemali čo stratiť. Juraj mi povedal, že režim sa snažil ovplyvniť cirkev: zatiaľ čo niektorí kňazi spolupracovali s režimom, ostatní ho odmietali. Hoci sa Juraj prvého prijímania nezúčastnil, iní tak urobili. Mnohí odchádzali do dedín a prijali ho tajne. V roku 1971 sa vydávala jeho sestra v malom kostolíku na dedinke. Pražskú jar viedol Dubček, Slovák hovoriaci po slovensky, na rozdiel od iných ľudí, ktorí prišli do Prahy a hovorili iba po česky. Neskôr spoznal Dubčeka a obdivoval jeho zmysel pre spravodlivosť a humor. Ale myšlienka, že by mal jedného dňa cestovať do Washingtonu s Dubčekom, sa zdala byť v temných rokoch po Pražskej jari nepredstaviteľná. Vždy bolo ťažké byť Slovákom vo federácii, poznamenal. Ktokoľvek, kto sa v Bratislave usiloval zlepšiť svoje kariérne vyhliadky, sa odsťahoval do Prahy. Iba asi štyri percentá Slovákov pracovalo v diplomatických službách. Sám Juraj mal v Prahe dobrých priateľov, ktorých spájal spoločný problém – komunizmus. Ruská invázia si vyžiadala "iba" asi sedemdesiat obetí, pričom bezprostredne po tomto čine nikoho neodsúdili. Tieto udalosti sa diali postupne, krok za krokom. Vzhľadom k tomu, že Jurajovi rodičia neboli komunistami, nemohol študovať na umeleckej škole v Československu. Namiesto toho získal miesto v Krakove. V roku 1975 ho pozvala rodina na návštevu do Spojených štátov. Vždy sa naskytla príležitosť získať výjazdné vízum, hoci, ako podotkol, urobil tak len málokto. Miloval New York. V tej dobe už študoval na Akadémii výtvarných umení v Bratislave, no po návrate ho vylúčili. Vraj, povedali mu, by mal imperialistický vplyv na svojich spolužiakov. Za oficiálny dôvod stanovili "náhlu stratu talentu". Aj napriek tomu, že v súčasnosti považuje zvolenie pápeža Jána Pavla II. za životne dôležité, v roku 1978 ho vnímal iba ako veľkú udalosť pre Poľsko. Vzťah medzi Prahou a Bratislavou sa počas celej tejto doby nezmenil. Za všetkým dôležitým ste museli cestovať do Prahy. Slovensko ako krajina jazier, riek a hôr, bola chudobnou nevyspelou krajinou, pretože priemysel a bohatstvo mali v rukách Česi. V porovnaní s Prahou v Bratislave nesídlilo žiadne veľvyslanectvo, ktoré by ponúkalo disidentom spojenie s vonkajším svetom. Kým tisíc podpisov na Charte 77 patrila Čechom, Slovákom len päťdesiat. Povedal, že v rámci Slovenska sa vytvorilo disidentské hnutie, ktoré pôsobilo prostredníctvom cirkvi a hnutia životného prostredia skôr než Charta 77 alebo iné zahraničné programy. V roku 1983 dostal Juraj povolenie na výrobu a predaj keramických kvetináčov. V priebehu uvoľnenia politickej situácie počas Gorbačovovej vlády začal vyvážať keramiku do Rakúska a toto podnikanie sa mu v priebehu 80. rokov rozrástlo. V roku 1989 odišiel znova do Spojených štátov, no tentoraz ho tu čakalo iba sklamanie. Vo svojej ďalšej knihe o Zamatovej revolúcii - Spomienky na zlyhania - napísal: "Počas pobytu v USA som úplne stratil ilúzie o tomto raji na zemi. Býval som u rôznych ľudí, najmä však s ľuďmi z "nižšej triedy". Nemohol som uveriť, aký ťažký bol život niektorých Američanov. Vodič autobusovej linky v New Yorku pracoval desať hodín denne, a aj tak si nemohol dovoliť zdravotné poistenie, nie to ešte vlastný byt na Manhattane. Dozvedel som sa, že viac ako dvadsať percent Američanov si nemôže dovoliť zdravotné poistenie. Stretol som slovenského emigranta, ktorý pracoval ako pomocník v obchode. Počas bitky v krčme prišiel o predné zuby a kvôli nepeknej medzere v ústach na druhý deň stratil zamestnanie. Nemal peniaze na zubára, preto nemohol zaplatiť ani nájomné a napokon sa z neho stal bezdomovec." Prvú verejnú demonštráciu proti režimu na Slovensku zorganizovala katolícka cirkev. Uskutočnila sa 25. marca 1988. Ľudí vyzvali, aby opustili kostoly a zhromaždili sa na jednom z námestí a žiadali o občianske a náboženské slobody. Požiadali ich, aby mlčky niesli zapálené sviečky. Atmosféra bola desivá, spomínal Juraj. Polícia obkľúčila námestie vodnými delami a policajnými psami, ale k ničomu neprišlo. V novembri nasledujúceho roku cestoval späť do Bratislavy, keď začul správu o začiatku Nežnej revolúcie. V Bratislave sa jeho starí priatelia, umelci a herci, stali jej vodcami a vytvárali politické strany v novej demokracii. Juraj povedal, že zo začiatku miloval Václava Havla azda každý, kým problémy medzi oboma oblasťami Československa nevyplávali na povrch. Ako napísal: "Pred rokom 1989 sa u mňa neprejavoval žiadny silný pocit národnej príslušnosti. Doslova som nenávidel slovenský folklór, keďže bol vždy podporovaný komunistami na úkor modernej svetovej kultúry, ktorá bola zakázaná. Necítil som sa byť ani Slovákom ani Čechoslovákom. Bratislava bola jediným miestom, kde som sa cítil doma." V dňoch po revolúcii sa hovorilo, že hlavným mestom federácie by malo byť Brno, ktoré leží na polceste medzi Prahou a Bratislavou. Prevládal skutočný pocit českej ľahostajnosti voči potrebám Slovákov. Predstava, že teraz nebol čas na riešenie takýchto problémov: na prvom mieste malo stáť zavedenie trhového hospodárstva, Juraja úplne prekvapovala. Bol si istý, že Havel si uvedomí, že v demokracii nemožno pokračovať smerom, ktorý vytýčil komunizmus. Po revolúcii sa Juraj stal členom dvanásťčlennej inštitúcie koordinačného výboru Verejnosti proti násiliu. Hovoril po anglicky lepšie než zvyšok členov a pracoval v oblasti medzinárodných vzťahov. Už vo februári 1990 si uvedomoval závažnosť problémov medzi Havlom a Slovákmi. Havel usporiadal cestu do Washingtonu a ďalších severoamerických hlavných miest. Delegácia pozostávala z 210 ľudí a stala sa v histórii druhou najväčšou zahraničnou delegáciou smerujúcou do Washingtonu (najväčšiu viedol de Gaulle). Pôvodne sa jej malo zúčastniť osem Slovákov, ale nová pražská vláda obmedzila jej počet na štyroch. V dôsledku protestov sa napokon prinavrátila k ôsmim slovenským členom. Následne uskutočnil cestu do Izraela, ktorej sa však nezúčastnil žiaden slovenský politik, pretože dvaja Slováci v delegácii boli zástupcami židovskej komunity. Juraj pokladal prítomnosť slovenského politika za dôležitú. Podľa neho by sa aj Slováci mali ospravedlniť za to, čo sa prihodilo Židom počas vojny na Slovensku a vysvetliť, že nový slovenský štát už neprechováva žiadne protižidovské cítenie. Napokon Jurajov blízky priateľ a vodca revolúcie v Bratislave herec Milan Kňažko vystúpil a predniesol prejav. Príbeh Milana Kňažka ako poradcu Václava Havla na Pražskom hrade hovorí sám za seba, napísal Juraj vo svojej knihe. Miesto prijal s pôvodným zámerom stať sa zástupcom prezidenta. Bol by to krok, ktorý by Slovensko uvítalo, no nikdy k tomu neprišlo. Stal sa však presný opak, pretože Kňažko často nesúhlasil s Havlom a jeho stranou a pevne bojoval za záujmy Slovákov. Po niekoľkých týždňoch mu na hrade zamedzili priamy prístup k prezidentovi a občas sa pristihol, ako celé dni čaká, kedy ho Havel prijme. V spoločnom štáte žilo desať miliónov Čechov a päť miliónov Slovákov. V priebehu roku 1990 si začala vládnuca vrstva v Bratislave uvedomovať, že s nimi zaobchádzajú iba ako s poslušnými roľníkmi, ktorí žijú v horách a nemajú šancu stať sa súčasťou veľkej zamatovej budúcnosti, pretože nič okrem katolicizmu a fašizmu nepoznajú a priučiť ich tomu by trvalo až príliš dlho. Praha si ani neuvedomovala chúlostivý slovenský problém. Nebolo tu dostať žiadne slovenské noviny, ani žiaden slovenský politik sa neobjavoval v Havlovej blízkosti. Slovenskí emigranti v Spojených štátoch poukazovali na to, že pokiaľ ide o západné médiá, Slovensko pre ne vlastne vôbec neexistuje. V Prahe sa príslušníci starej komunistickej vládnucej triedy postupne navracali do mocenských pozícií, ale v Bratislave nik z VPN (Verejnosť proti násiliu) nemal žiadne politické skúsenosti. Juraj napísal: "Naše predstavy o svete politiky, diplomacie a bezpečnosti boli založené skôr na dobrodružných románoch ako na skúsenosti alebo logike. Spomínam si na svoju naivitu, keď som súhlasil s cestou na americké veľvyslanectvo do Viedne, kde som kontaktoval CIA a požiadal ich, aby prišli do sídla VPN skontrolovať, či budovu neodpočúvajú. Nemohli uveriť vlastným ušiam, keď som ich požiadal, aby ma prepojili na tajnú službu a vyhlásili, že nik taký tam nie je. Napokon som sa stretol s človekom zodpovedným za otázky bezpečnosti. Mohol byť pokojne zo CIA, ale samozrejme to nemohol priznať. Dal mi adresu na rakúsku firmu, ktorá poskytovala tieto služby, no upozornil ma, že je to drahé a odprevadil ma až k dverám." Na jar v roku 1990 sa spustila debata týkajúca sa názvu federácie a spojovníka v názve medzi Českom a Slovenskom. Viacerí českí politici otvorene zosmiešňovali Slovákov a tvrdili, že spojovník si môžu používať v Bratislave, nie však v zahraničí. Slováci na oplátku navrhli, že ich štát by mal byť spomenutý ako prvý, ako Slovenskočesko. V Prahe to vnímali ako vtip. Napriek tomu v priebehu roku 1990 Juraj veril, že federácia by mohla pretrvať. Chcel zostať občanom Československa, či už so spojovníkom alebo bez. Začiatkom roku 1991 začal meniť svoj názor. V Bratislave sa 14. marca uskutočnila demonštrácia pri príležitosti výročia vzniku prvého Slovenského štátu v roku 1939. Zúčastnilo sa jej približne dve až tri tisíc ľudí, čo predstavovalo iba nepatrné množstvo v porovnaní s obrovskými demonštráciami, ktoré sa odohrávali v čase revolúcie a zúčastnilo sa ich viac ako stotisíc ľudí. Juraj spomínal, že sa tu objavilo dve tisíc rozčúlených Slovákov, rôzne skupiny fašistov, komunistov, antisemitistov a vlastencov. Václav Havel pre nich znamenal skutočného nepriateľa. Juraj po tom, čo si všimol prekvapivé množstvo zahraničných novinárov a televízne štáby, ktoré sa snažili zachytiť túto demonštráciu, všetko pochopil. Bez toho, aby informoval slovenského ministra vnútra, ktorého prezýval "Občan" Havel, prišiel na Slovensko a pochodoval počas demonštrácie. Demonštranti Havla napadli, pľuli naňho, kopali a osočovali ho, zatiaľ čo televízne štáby celú situáciu natáčali. Juraj konštatoval, že mali v rukách výborný materiál zachytávajúci útok primitívnych Slovákov na najobľúbenejšieho svetového politika. Bol presvedčený, že Havel musel vedieť, že natočia takéto zábery. Zazlieval mu, že prišiel v ten deň do Bratislavy. Pobúrilo ho tiež, akým spôsobom zaobchádzali s jeho priateľmi, ktorí sa stali slovenskými politikmi. Jedného z nich obžalovali z policajného udavačstva za predošlého režimu, pretože oponoval Havlovej politike na Slovensku. Všimol si, že jeho bývalí priatelia, teraz už disponujúci mocou, sa stávali čoraz viac okázalými. Vo svojej knihe spomína aj bývalého kolegu: "Keď som ho navštívil v Prahe a snažil som sa mu niečo vysvetliť, čo však nebol ochotný akceptovať ako rozumné vysvetlenie, spýtal sa ma, či si uvedomujem, že sa zhováram s federálnym ministrom vnútra." Ďalším príkladom je riaditeľka, ktorú na ulici familiárne pozdravil syn jej priateľky, ktorému dohovárala slovami: "Časy sa zmenili a vy ma už nemôžete viac oslovovať Zuzka". Počas dovolenky v horách nás tiež ministrova žena požiadala, aby sme "rešpektovali postavenie jej manžela". Juraj trval na tom, že nikto z politického prúdu na Slovensku nikdy nemal v úmysle vystúpiť z Československej federácie. Keď však Havel napríklad oznámil, že jeho krajina už viac nebude produkovať zbrane, urobil tak bez uváženia, pretože Slovensko bolo krajinou, kde sa vyrábali zbrane a náhle odstavenie tovární by mohlo mať ničivé následky na národné hospodárstvo. Dokonca aj po rozdelení štátu Juraj veril, že ťaženie proti Slovensku stále pokračuje. Čechov vykresľovali ako dobrých, pokrokových, bystrých a inteligentných, zatiaľ čo Slovákov ako nestabilných, antisemitských, staromódnych a naklonených komunizmu. Medzi Slovákmi a Čechmi sú isté rozdiely, priznal. Česi sú výrečnejší, sú literárne a umelecky vyspelejší, ako Protestanti sú svetskejší, a ideológie berú vážne. Slováci sú na druhej strane konzervatívnejší, sedemdesiat percent z nich sú katolíci, stoja pevnejšie nohami na zemi a nenechajú sa len tak ovplyvniť ideológiou. Spôsob, akým Česi s nami zaobchádzajú, sa zdá byť v poriadku iba preto, že sme katolíci. Ak by sme však boli moslimovia, ich správanie by bolo výrazne odlišnejšie, nastala by vojna. Slováci nikdy natoľko netúžili po pomste za to, čo sa dialo za vlády komunistov. Boli pripravení zabudnúť. Česi na druhej strane chceli preskúmať dokumenty a obviniť ľudí. Sú racionálnejší, viac sa zaujímajú o peniaze. My sme naopak emocionálnejší. Národy sa nemuseli rozdeliť, avšak v tom čase nejestvovalo lepšie riešenie. Sám sa rozhodol odísť z politiky a odmietol niekoľko ponúk, vrátane práce na Ministerstve kultúry a miesta veľvyslanca vo Washingtone. Mal v úmysle vybudovať svoj vlastný podnik a bol rád, že nemusel vstávať skoro ráno na schôdzky, spomínal so smiechom. Rozprával celé hodiny a ja som si robil poznámky a kládol otázky. Táňa počúvala a občas niečo vysvetlila. Bolo neskoro a už sme boli unavení. Mal som pocit, že sami seba stále vnímali ako aktívnu súčasť nového slovenského štátu, čo naznačoval aj spôsob ich rozprávania o udalostiach – prezentovali mi ich z pohľadu Slováka. Pili sme pivo. Juraj sa z telefonátu dozvedel, že KDH, Kresťanskodemokratické hnutie, začlenené po voľbách v roku 1990 do koalície, teraz už v opozícii, malo svoju výročnú konferenciu. Poznamenal, aké náročné by pre neho mohlo byť zúčastniť sa na zasadaní strany, na ktorej by mal objasniť, že rozdelenie a rozkoly v rokoch po páde komunizmu spôsobili v Bratislave značné množstvo osobnej trpkosti. Rozhodol sa ma tam na poludnie vziať, aby som videl, čo sa stane. Juraj a Táňa preberali viaceré osoby, s ktorými pred niekoľkými rokmi pracoval a ktorých by tam mohol stretnúť. Zabávali sa na predstave, aké to pre neho asi bude, keď sa tam zrazu objaví. Po všetkých týchto informáciách sa mi ťažko zaspávalo. Juraj a Táňa rozprávali, akoby sa to všetko stalo len včera. Hovorili vzrušene, podobne ako ľudia po nehode, ktorým ešte stále koluje adrenalín v krvi. Snažil som sa o tom premýšľať, upratať si to v hlave, no keď som ich nasledujúci deň na poludnie opäť stretol, mal som pocit, akoby som ich spoločnosť ani neopustil. Sadol som si do Jurajovho luxusného auta, ktoré parkovalo pred jeho bytom a už cestou do štúdia som si všimol, ako sa z neho teší. Počas jazdy mestom po neustále stúpajúcich krivoľakých cestách pustil hudbu. Jeho ateliér stál na samostatnom pozemku na konci uličky. Nikdy som sa nespýtal, aký druh keramiky vyrába, a ani v jeho byte som žiadne modely nevidel. Tu som ale mohol vidieť, čo vyrába, a prečo je to také úspešné. Jeho kúsky boli vynaliezavé, napríklad čajník nebol veľmi praktický, no hodil by sa aj ako suvenír alebo pekný darček. Vyzerali kvalitne a zábavne zároveň. Vedel som si predstaviť, akoby mohla byť ich samotná výroba a uvádzanie na trh oveľa zaujímavejšie než byť slovenským veľvyslancom vo Washingtone. Juraj premýšľal o kresťanských demokratoch, prechádzal si mená ľudí, ktorí by sa mohli zúčastniť na zasadaní a uvažoval, koho z nich by mi predstavil. "Kresťanskí demokrati sa cítia bez moci mizerne," zachichotal sa. Vrátili sme sa späť do centra mesta. Auto zaparkoval pred modernou budovou, v ktorej sa konala konferencia. Bol práve čas obeda, takže ľudia by mali mať voľno. Akonáhle sme vošli do hlavnej sály, zistil som, prečo Juraj nepatril medzi členov kresťanských demokratov. Vôkol postávali skupinky mužov. Tí, ktorí neboli stredného veku, vyzerali, že nemajú k tomu ďaleko. Vyzerali obozretne a zničene, tak typicky pre členov centristickej politickej strany. Juraj, hoci bol v rovnakom veku ako niektorí z týchto mužov, by mohol byť rozmarným synom hociktorého z nich. Sebaisto odetý v ležérnom oblečení s upravenými vlasmi stál v strede haly. Pozdravil pár ľudí a prihovoril sa mužovi, ktorý sa od neho rýchlo vzdialil. Niektorí si ho premeriavali pohľadom. Keď prišiel, postával som pri dverách. Povedal mi, že to nebolo ľahké, ale myslí si, že mi bude môcť poskytnúť jedného z vyššie postavených ľudí, ktorý rozpráva po anglicky. Spomenul mi, že istý muž, s ktorým pracoval, od neho ušiel. Prikývol som - videl som, čo sa stalo. Po chvíli nás uviedli do dlhej, pohodlne zariadenej kancelárie. Všimol som si Jurajovo nadšenie z účasti a záujem o to, čo mne, ako zahraničnému novinárovi, politik Ján Čarnogurský povie. Bol to asi päťdesiatročný chudý muž s opatrným a vážnym výrazom tváre. Spomenul nám, že obaja jeho rodičia boli učitelia, no otec sa pred vojnou stal politickým aktivistom a v jej priebehu podporoval Slovenský štát. Po vojne sa pokúšal založiť katolícku stranu, no neskôr ho uväznili. Čarnogurského vychovali ako katolíka. V nedeľu pravidelne chodil na omšu. Podotkol, že býval obklopený výhradne antikomunistami. Nenazdával sa, že všetci na Slovensku boli presvedčenými komunistami, hoci niekoľkí vstúpili do strany. Existovala však len jedna mládežnícka organizácia, tiež vedená komunistami, ktorej bol členom nielen on, ale takmer všetci mladí ľudia. Kvôli otcovým politickým aktivitám stratil tri roky vzdelania, preto nemohol navštevovať strednú školu. Stredoškolské vzdelanie získal veľmi jednoducho: vďaka otcovým známostiam na severe krajiny začal navštevovať školu práve tu. Komunisti neboli po celej krajine natoľko dobre usporiadaní, aby ho poznali a bránili mu v štúdiu. Nepodporoval Pražskú jar. Rodina zostala antikomunistickou a skutočnosť, že toto zmiernenie v režime riadili komunisti, bola pre neho postačujúca. Podarilo sa mu vyštudovať právnickú školu, po ktorej pracoval v oblasti pracovného práva. Zastupoval napríklad učiteľov, ktorí navštevovali omše, učiteľov, ktorí poslali svoje deti na vyučovanie náboženstva či starších doktorov, ktorí sa tiež zúčastňovali omše a z týchto dôvodov ich prepustili. Tieto situácie predstavovali nepísané pravidlá, a tým pádom mohli byť napadnuté na súde, poznamenal. Neskôr obhajoval ľudí, ktorí sa podpísali pod Chartu 77, no v roku 1981 mu zakázali vykonávať funkciu právnika. Na krátky čas jazdil na nákladiakoch, zastupoval továreň a neskôr poľnohospodárske družstvo. Od roku 1987 zostal znovu nezamestnaný a nasledujúce roky začal tajne vydávať a distribuovať kresťansko-demokratické propagačné materiály. Spomenul, že v druhej polovici 80. rokov spozoroval vzostup usporiadaného katolíckeho hnutia na Slovensku. Konali sa púte do pútnických kostolov. Napríklad v roku 1987 sa púte zúčastnilo približne šesťsto tisíc ľudí a prostredníctvom nej sa vykryštalizovalo neisté katolícke hnutie. Štát povolil a v určitom zmysle podporil úradnú cirkev. Táto však bola organizovaná tajnou cirkvou a práve tá naplánovala prvú demonštráciu, ktorá sa konala v marci v roku 1988. Tvorili ju kňazi a laickí aktivisti. V roku 1989 ho uväznili. Začiatkom Novembrovej revolúcie sa delil o drobnú celu. Vedel o páde Berlínskeho múru a o demonštráciách, ktoré vypukli v Prahe a v Bratislave, jednej noci však začul potlesk a výkriky davu ľudí z vonku. Písal sa práve 23. november 1989, kedy päť tisíc ľudí demonštrovalo pred bránami väznice. ("Bol som tam," ozval sa Juraj, keď Čarnogurský opisoval túto udalosť.) O dva dni nato ho prepustili a nechali na ulici samého. Domov prišiel električkou. O niekoľko dní sa stal členom delegácie, ktorá vyjednávala s vládou. Požadovali účasť opozície v novej vláde a následné slobodné voľby. Z desaťčlennej delegácie bol jediným Slovákom, to však podľa neho nepredstavovalo až taký problém. Prekonanie komunizmu bolo tým najdôležitejším cieľom pre všetkých. 10. decembra, dva týždne po prepustení, padla vláda. Razom nahradil zástupcu prezidenta Československa a dostal autá, telefóny, ministerstvo. Po dvadsiatich piatich rokoch v opozícii sa náhle musel zaoberať všetkými stránkami vedenia štátu. Zmenil iba svoj pohľad na vec, poznamenal, akoby to bolo všetko také jednoduché. Mal na starosti novú legislatívu, prijímanie zákonov, napríklad zákon regulujúci slobodu tlače. Hoci pôsobil v Prahe, svoju stranu začal riadiť aj v Bratislave. Vždy si uvedomoval problémy medzi Čechmi a Slovákmi a rozdiel medzi nimi opísal presne ako Juraj. Zatiaľ čo Česi boli racionálnejší a západnejší, u Slovákov prevláda emocionalita. Za príčiny problémov medzi oboma národmi pokladal ľahostajnosť Čechov voči sťažnostiam Slovákov. Čarnogurský nebol slovenským národovcom - antikomunizmus znamenal pre neho oveľa viac. Vlastenectvo, povedal, je vždy pomerne jednoduché zneužiť ako prostriedok k podnecovaniu ľudí. Mnoho bývalých komunistov prešiel na stranu nacionalistov. On sám chcel vzťah medzi dvoma štátmi vytvoriť za pomoci Európskej únie. Spýtal som sa ho na vojnové roky. Vyjadril sa, že počas vojny sa Slovensko stalo po prvýkrát nezávislou krajinou. Dosahovalo celkový úspech po ekonomickej, kultúrnej i politickej stránke. Jej prezidentom sa stal katolícky kňaz Dr. Jozef Tiso a práve tu možno vnímať pozitívny postoj katolíkov k tomuto štátu. V tom čase Čarnogurský veril, že Slovensko má dve možnosti, a to rozdeliť sa medzi Poľsko, Maďarsko a Nemecko alebo sa stať Hitlerovou bábkou. Toto obdobie bolo sporné, dodal. Iba som kládol otázky. Nenamietal som, len som si v poznámkovom bloku podčiarkoval, čo povedal. Slovenský štát bol ekonomicky, kultúrne a politicky celkom úspešný. Očakával som, že sa bude vykrúcať, zavádzať, no zdalo sa, že nemal ani len potuchy o dôležitosti tohto obdobia. Možno tu hovoriť o rovnakom probléme ako u Chorvátov: ako sa vyrovnať s týmto obdobím, v ktorom od Hitlera prijali pozíciu zradcu a zároveň sa vyrovnať s krvavou a ponurou históriou Židov a Srbov. Slovenský národ, tak ako Chorváti, získal po prvýkrát aj štát. Žiaden západniar, ktorý teraz patril ku kresťanským demokratom, by nepriznal, že považuje obdobie Hitlerovho vládnutia inak, než za ohavné. Čarnogurský ako naivný človek bol však iba začiatočníkom. Po celý čas som mal však pocit, že sa potreboval iba naučiť, rovnako ako ostatné krajiny po vojne, čo slovo Hitler evokuje v mysli Židov, Rómov a homosexuálov v Európe, a ako kolaborujúce štáty nesú vinu za to, čo sa stalo. Keď sme opustili budovu, predpokladal som, že Juraj to vníma podobne ako ja a zdieľame rovnaký politický názor. Nechápal však tomu, čo som hovoril. My s vojnovým obdobím nemáme nič spoločné a stále o ňom nevieme dosť, poznamenal. Spoločne sme vykročili k autu a odišli sme späť do ateliéru. Popoludnie som strávil v dome s veľkou záhradou, ktorá sa nachádzala v blízkosti ateliéru. Jurajovi a Tánini priatelia nás pozvali na grilovačku. Ľudia prišli na pohárik, odišli, po nich prichádzali ďalší. Juraj a Táňa sa pobrali domov pracovať, ja som však zostal. Všetci boli veselí, dobre oblečení a mali niečo cez tridsať. Jedlo bolo chutné, a vonku bolo príjemne teplo, akurát na posedenie na verande, hoci obloha bola plná sivastých, malých mračien. Američania-párik, ktorý pracoval ako dobrovoľníci v miestnej banke, nám porozprával o Prahe preplnenej Američanmi a odporučil nám Bratislavu ako lepšie miesto, ak ste sa chceli zamiešať do spoločnosti. Hneď, ako sa začalo stmievať, sa iný párik vybral po svojho syna, ktorý sa hral na záhrade. Líšili sa od ostatných: boli vyšší, pôvabnejší a o niečo starší. Dokonca aj keď nič nehovorili - hoci muž dokopy nič nepovedal, iba všetko sledoval a usmieval sa – zdalo sa, že sú stredobodom pozornosti. Kládol som si otázku, kto sú a čo robia. Chlapík vyzeral ako niekto, koho som už predtým videl v televízii. Mal niečo cez štyridsať a bol oblečený v čiernom; manželka bola elegantná dlhovlasá blondína. Vyzeral napoly znudený a sedel s pivom v rukách, i keď bol mysľou niekde inde. Vyžarovala z neho akási nepokojná spokojnosť. Až keď sa vrátila Táňa som sa dozvedel, že ide o Milana Kňažka; o herca, ktorý viedol revolúciu v Bratislave, o herca, ktorý prednášal príhovor na všetkých novembrových schôdzkach v roku 1989, o herca, ktorý svojou prítomnosťou podržal celé davy. Bol človekom, ktorý pokrikoval "Vytvorte koridor", ak bol niekto vpredu zranený a museli ho vziať dozadu. Vplyvné postavenie získal v čase po revolúcii, ktoré však stratil v spletitých politických machináciách v Bratislave v rokoch 1990 a 1991. Hovorí sa, že sa môže vrátiť späť do politiky, nik si však nie je istý. Predstavoval som si, aké to musí byť ťažké pamätať si na dni, keď ste viedli krajinu a uvedomovať si, že sú nenávratne preč, že všetko bude už len nudné a vzdialené. Ľudia, ktorí pocítili chuť moci sa už bez nej nevedia zaobísť. Spýtal sa ma, o čom píšem. "O katolíckej Európe," odpovedal som. "Som Luterán," odpovedal s úsmevom, akoby chcel vyjadril ľútosť, že mi nemá byť čím nápomocný. Zberal sa na odchod. Po tom, čo vyzdvihli syna mi napadlo, že odchádzajú domov a dnes už zostanú sedieť doma, čo by si politik nikdy nemohol dovoliť. Ešte pred pár rokmi mu vyzváňal telefón vo dne v noci. Ozimilo sa a spoločnosť sa pomaly rozchádzala. S Táňou sme sa rozhodli ísť pešo do mesta, no keď sme odchádzali, všimol som si pred domom kaplnku. Bola to jaskynka, v ktorej sa pri horiacich sviečkach pred sochou Panny Márie na kolenách modlila žena. Kaplnku obklopovali stromy, ktoré zrazu zašušťali v závane vetra. Za nimi som spozoroval ženu sťa tieň, ktorá sa modlila. Nachádzali sa tu o skalu pripevnené pamätné dosky obsahujúce mená a dátumy z raných rokov tohto storočia napísané v nemčine, maďarčine a slovenčine. Niektoré z nich, ako mi Táňa preložila, vzdávali vďaku Panne Márii za uzdravenie. Bolo zvláštne tu teraz stáť, hoci som bol tak blízko po celé popoludnie bez toho, aby som čo i len tušil, že sa v okolí nachádza kaplnka. Ako sme sa vracali po schodoch späť na cestu, začul som v diaľke krik, akoby sa niekde práve hral futbalový zápas. Táňa mi povedala, že to je bar. Bol stále otvorený. Všetci zákazníci sedeli vonku pri stoloch, z čoho väčšina boli ťažko opití mladíci, vykrikujúci piesne a slogany. Stáli pri okienku v rade na ďalší veľký sklenený krígeľ ležiaka. Pivo je silné, rýchlo sa z neho opiješ, povedala Táňa. Po zotmení sa ochladilo, to však neodlákalo žiadneho z pijanov. Dali sme si pivo a snažili sme sa rozprávať napriek príšernému hlasnému spevu prichádzajúcemu od vedľajších stolov. Nebol som si úplne istý, či táto scéna a scéna pri jaskynke s modliacou sa ženou v tieni stromu neboli iba snom, filmom či nejakou predstavou. Zima ale bola skutočná. Vrátili sme sa späť k rozhovoru o politike. Kňažko bol slávny filmový, televízny a divadelný herec a po revolúcii sa presťahoval do Prahy, kde sa stal Havlovým poradcom, povedala Táňa. Akonáhle sa zbavil ilúzií o Havlovi, stal sa poslancom slovenského parlamentu a ministrom zahraničných vecí. Moc však stratil v mnohých rozkoloch a v osobných konfliktoch, ktoré vznikli v dôsledku samostatnosti štátu. Počas revolúcie sa javil ako slušný človek, ktorý vedel osloviť davy ľudí, ale neprejavoval dostatočný záujem o systém a štruktúru štátu, ktorou sa musíte zaoberať ak vediete krajinu, rozprávala Táňa. Povedal som jej, aký som bol rozčarovaný Čarnogurského odpoveďou na otázku o vojnových rokoch a zrade Slovenského štátu. Pokrútila hlavou a povedala, že doteraz nik v Bratislave nevie veľa o tomto období. Boli si istí tým, čo je komunistická propaganda a čo je pravda. Historici by ju mali oveľa viac skúmať, povedala. Nevedel som, čo na to povedať. Vrátili sme sa do Táninho a Jurajovho bytu. Navôkol sa ozývali priatelia, ľudia, ktorých poznali už roky a nemali nič dočinenia s politikou. Posadali sa dookola na večernú debatu. Spýtal som sa ich, či poznajú nejaký dobrý bar v Bratislave, ktorý je otvorený do neskorších hodín. Dali mi adresu jedného, ktorý sa nachádzal v blízkosti môjho hotela. Vrátil som sa teda späť do hotela, chvíľu som si čítal a potom som si dal sprchu. Bola takmer polnoc a ulice zívali prázdnotou. Cítil som sa ako v neškodnej východnej Európe, kde sa všetko deje za dverami a vonku nie je ani nohy. Svet sa akoby zrazu zatvoril. Riadil som sa pokynmi, až kým som sa neocitol v jednej z mnohých uličiek, ale ani tu nebolo náznaku po živote. Predsa som však bol na mieste, na ktoré ma navigovali. Všimol som si osvetlený otvorený vchod, do ktorého som nazrel. Nachádzalo sa tu schodisko vedúce do pivnice. Zišiel som dolu a niekde v diaľke som začul dunenie bubnov rockovej hudby. Zrazu niekto otvoril dvere, čím hudba zosilnela a hneď som vedel, že som na správnom mieste. Vošiel som do pivnice prerobenej na disko bar. Bola plná pekne oblečených a moderných ľudí. Podišiel som k baru a dal si pivo. V Bratislave svitlo nedeľné ráno. Ako som kráčal ulicami, teraz už pokojnými, menej majestátnymi, cítil som mierne alkoholické opojenie. Juraj mi rozprával, ako veľmi bolo mesto zničené diaľničným prechodom cez starú štvrť. Dokonca i katedrálu minula nová cesta len o chlp. Z tohto dôvodu sa pred katedrálou nerozprestieralo žiadne veľké námestie a prístup do starej alebo židovskej štvrti nebol cez diaľnicu ľahký. Dunaj sa zovšadiaľ zdal byť vzdialený od centra. Toto by Prahe nikdy neurobili, pomyslel som si. Už som bol pripravený na odchod domov. Potuloval som sa okolím, len aby som zabil čas do odchodu vlaku. V centre mesta, v blízkosti jedného zo starých kostolov, ako ľudia odchádzali z omše a ešte raz sa chystali zmiznúť do skrytého domáceho života mesta, stál stánok s knihami o Dr. Jozefovi Tisovi, mužovi, ktorý viedol Slovensko za vlády Hitlera v rokoch 1939 až 1945. Knihy mali pozahýbané strany, boli nekvalitne vyrobené a lacné. Na stoličkách vedľa stánku sedeli dve staršie ženy a za nimi stálo niekoľko mužov. Sledovali davy ľudí vychádzajúce z kostola. Nikto im nevenoval pozornosť, nezastavil sa pri ich stánku, alebo si nekúpil ich knihy. Boli to ľudia, ktorí patrili do starého sveta, času, ktorý už dávno uplynul. V to prvé nedeľné ráno po Veľkej noci roku 1993 ľudí z Bratislavy na ceste domov knihy o Jozefovi Tisovi nezaujali. 